---
layout: default
title: Életrajz, KácsorZs ajánlása
permalink: /cv/kacsor
---

<div class="item-page">
    <article class="art-post">
	<div class="art-postcontent clearfix">
	    <div class="art-article">
		<h2 class="MsoNormal">Kácsor Zsolt újságíró jellemzése Trón Árpádról</h2>
		<p>Trón Árpád rejtélyes és ellentmondásos ember volt. Rejtélyessége az öntörvényű alkatából fakadt, abból, hogy szabadéletű szabadgondolkodó volt, aki engem 
		mindig Francois Villonra emlékeztetett.</p>

		<p>Mármint nem a középkori francia költőre, hanem arra a rokonszenves magyar gazemberre, akinek a figuráját Faludy György teremtette meg. 
		De Árpád festőművészként is ellentmondásos személyiség volt. Az alkotásaiban mindig mellbe vág az a szakrális életeszmény, amit vallásosságnak 
		nevezhetnénk, de ne nevezzük annak, mert Trón Árpád képei nem dicsőítik az Istent, hanem harcolnak vele. Műveinek ihlető forrása az égbe vágyó, 
		de minduntalan elbukó ember: Jézus Krisztus. De nem az a Krisztus, aki szelíd mosollyal bocsátja meg bűneinket, hanem az a Jézus, aki a kezében 
		korbáccsal veri ki a kufárokat a templomból. Az a megfeszített és haldokló istenfiú, aki az utolsó leheletével még számonkéri a Mennyei Atyán, 
		hogy miért hagyta el. Művészetének kulcsszava a harc. Amikor a képeit nézem, mindig az az érzésem támad, mintha alkotás közben Árpi egy különös, 
		emberfölötti hatalommal viaskodott volna. Nevezhetjük ezt a hatalmat Istennek, s nevezhetjük Sátánnak is, a küzdelemnek azonos a tétje: meg tudja-e 
		ragadni a művész ennek a hatalomnak a formáját, s földhöz tudja-e vágni – értsd: képes-e ezt a hatalmat papírra és vászonra vetni. Képes vagyok-e 
		győzedelmeskedni a saját sorsomon, kérdezi, majd azt kiáltja: ha lerajzollak, akkor legyőzlek. Az általa ábrázolt figurák, személyek és arcok soha 
		nincsenek nyugalmi állapotban. Az alakjai ugrásra készek, mintha csak a jelre várnának, hogy végre kitörjenek a vászon fogságából. Feszültség munkál 
		bennük, lefojtott energia, ami nem más, mint a robbanás előtti állapot. 
		<br /> Ha már Krisztusról írtam, befejezem a hasonlatot: ezek a figurák nem ránk, a képek nézőire szegezik a tekintetüket, hanem arra az emberfölötti 
		hatalomra, amely a sorsukat irányítja. Ezek a figurák kérdeznek a szemükkel. Azt kérdezik: ki vagy Te? Isten? Ördög? Mit akarsz tőlem, te Isten-Ördög? 
		Miért erőlteted rám az akarotodat? S ha úgy érzem, hogy elhagytál, akkor miért? Miért hagytál el engem? Miért?</p>
		<p>Kácsor Zsolt</p>
		<p>újságíró</p>
	    </div>
	</div>
    </article>
</div>
